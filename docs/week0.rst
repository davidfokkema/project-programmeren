Introductie
===========

Er zijn ontzettend veel programmertalen. Sommige zijn al heel oud, terwijl
andere nog maar een paar jaar bestaan.

1. Zoek uit wie de eerste computerprogrammeur was, en wanneer die leefde.
2. Wat is machinetaal? En wat is een *high-level* programmeertaal?

Gebruik voor de volgende twee vragen nog even geen internet.

3. Wanneer, denk je, is de eerste *high-level* programmeertaal ontwikkeld?
4. Hoeveel programmeertalen denk je dat er bestaan?  Maak een schatting.
5. Controleer je antwoorden op internet.

De ene programmeertaal is nu eenmaal populairder dan de andere.  Wij
hebben er voor gekozen om jullie Java te leren.

6. Onderzoek de populariteit van programmeertalen.  Geef de top 5.
7. Wat valt je op?

Niet alle programmeertalen zijn heel serieus bedoeld.  Er zijn ook
zogenaamde *esoterische* programmeertalen.  Deze zijn meestal bedoeld als
grap, en zijn uitgevonden om bijvoorbeeld extreem moeilijk te zijn, of om
een programma te vermommen als recept of theaterstuk.  Om een indruk te
krijgen van verschillende programmeertalen kun je op zoek gaan naar een
*Hello, world* programma.  Dit is één van de beroemdste
computerprogramma's.

8. Zoek uit hoe je *Hello, world* schrijft in de programmeertaal Python.
9. Wat denk je dat het programma doet?
10. Ga nu op zoek naar één of meerdere esoterische programmeertalen en zoek
    uit hoe je *Hello, world* schrijft in die talen.

CERN is een Europees laboratorium dat onderzoek doet naar elementaire
deeltjes. Op CERN staat de grootste deeltjesversneller ter wereld, de LHC.
De basis voor de eerste computer op CERN is in één nacht gemaakt en
vervolgens in negen maanden afgebouwd, door twee Nederlanders.  De
computer kreeg ook een naam.

11. Zoek uit hoe de eerste computer op CERN heette.  Waarschijnlijk kom je
    terecht op een link met een filmpje van de computer in actie. Ook leuk
    om even te bekijken!
12. Kijk ook of je een foto kunt vinden van moderne computers op CERN.
