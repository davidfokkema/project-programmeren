Science project: Programmeren in Java
=====================================

Computerprogramma's zijn overal om ons heen.  En al lang niet meer alleen
maar 'op de computer'.  Een tekstverwerker zoals Word is een bekend maar
al bijna ouderwets voorbeeld.  Apps op tablets en smartphones,
betalingsverkeer van banken, aansturing van verkeerslichten, websites van
Google, Twitter en Facebook, en de systemen van de luchtverkeersleiding:
allemaal computerprogramma's.  Eenvoudige computers zitten ingebouwd in de
vaatwasser en de motoren van auto's.  Simulaties waar wetenschappers nog
maar twintig jaar geleden een *supercomputer* voor inhuurden zijn nu de
'physics engine' om een game realistischer te maken.  Op je telefoon.

Leren programmeren is leuk!  Het betekent misschien wél dat je moet leren
om iets anders te denken dan je gewend bent.  Na zo'n zeventig jaar doen
computers nog steeds *precies* wat je zegt dat ze moeten doen.  Niets
meer, niets minder.  En maak je een typefout: dan zul je die vaak zelf
moeten vinden en herstellen.  Je zult een *taal* moeten leren: een
vastomlijnde manier om instructies op te schrijven zodat de computer ze
begrijpt.

Er zijn veel talen in omloop.  Eén van de bekendste en meest gebruikte
programmeertalen is Java.  Java wordt veel gebruikt voor applicaties in
het bedrijfsleven, vormt de code achter veel websites, en is de basis van
Android.

Voorgaande jaren werd in dit project Java aangeleerd.  We stappen daar dit
jaar (2013/2014) niet van af, maar willen graag iets meer resultaat van
onze inspanningen.  Het leuke van programmeren is dat je, na een beetje
puzzelen, ook écht wat hebt gemaakt.  "Hij doet het!", is dan een vaak
gehoorde kreet.  We gaan gebruik maken van Processing
(http://processing.org), een programmeertaal dat is gebaseerd op Java,
maar waarmee je met het grootste gemak kunt tekenen op het scherm.  Eén
regel code is al een werkend programma.  Processing wordt veel gebruikt
voor digitale kunstprojecten, maar ook door wetenschappers voor
visualisaties van complexe gegevens.

Omdat Processing met één druk op de knop een programma omzet in
Javascript, kun je met deze taal ook heel eenvoudig applets maken voor op
websites.  Een eenvoudig voorbeeld is de volgende simulatie van zogeheten
*transversale golven* in een veer (of golven op water).  Dit is
natuurkundestof uit klas 4, en deze golven vertonen soms gek gedrag.
Daarom kan het helpen als je er mee kunt spelen.  Klik in het venster en
de linkerkant van de veer volgt de hoogte van je muiscursor (of je vinger,
op een tablet).  Beweeg je vinger of muis op en neer (voor de muis moet je
de knop ingedrukt houden) en zie hoe de golven door de veer bewegen.  Wat
gebeurt er aan het einde?  Probeer eens één enkele top, of een top en een
dal een stukje na elkaar.  Druk op een toets om de veer te resetten, of
herlaad de pagina als een toetsenbord ontbreekt.

Tijdens dit project schrijf je veel korte programma's om een techniek
onder de knie te krijgen, maar heb je veel vrijheid om grotere opdrachten
naar je wensen aan te passen.  Ben je (al) goed in programmeren en snel
klaar met de eerste opdrachten?  In de verdiepingsopdrachten kun je dan ál
je creativiteit kwijt!
